\centerline{\bf ЗАГАЛЬНА ХАРАКТЕРИСТИКА РОБОТИ}

\vspace{0.3cm}


\textbf{Актуальність теми.} У 1917 році відомий австрійський математик Ганс Ган встановив такий результат: якщо $g:X\longrightarrow \mathbb{R}$ і $h:X\longrightarrow \mathbb{R}$ $-$ напівнеперервні відповідно зверху і знизу функції, що задані на метричному просторі $X$ і такі, що $g(x)\leq h(x)$ на $X$, то існує неперервна функція $f:X\longrightarrow \mathbb{R}$, така, що $g(x)\leq f(x)\leq h(x)$ на $X$. Пару $(g,h)$ двох напівнеперервних відповідно зверху і знизу функцій на топологічному просторі $X$, таких, що $g(x)\leq h(x)$ /$g(x)< h(x)$ / на $X$ ми називаємо /строгою/ парою Гана. А функцію $f$, для якої виконується нерівність $g(x)\leq f(x)\leq h(x)$ /$g(x)< f(x)< h(x)$, якщо $g(x)< h(x)$, і $g(x)= f(x)= h(x)$, якщо $g(x)= h(x)$/ називають /строго/ проміжною функцією для пари Гана $(g,h)$. Тому сформульований результат Гана і його узагальнення та аналоги часто називають теоремами про проміжну функцію. У 1944 році Ж. Д'єдонне переніс теорему Гана на випадок паракомпактних просторів. А трохи пізніше Ґ. Тонґ  і М. Катетов з'ясували, що існування проміжної неперервної функції для кожної пари Гана на $X$ є характеристичною умовою нормальності в класі $T_{1}$-просторів.

К.Г. Даукер і М. Катетов для функцій $g$ і $h$, таких, що $g(x)< h(x)$ на $X$, цікавилися побудовую неперервної строго проміжної функції $f:X\longrightarrow \mathbb{R}$ для $T_{1}$-простору $X$. Виявляється, що для цього необхідною і достатньою умовою є нормальність і зліченна паракомпактність простору $X$.

Е. Майкл будував строго проміжну функцію $f$ для довільної пари Гана на просторі $X$. Для її існування необхідно і достатньо, щоб $X$ був досконально нормальним.

Нові підходи до доведення цих результатів виявили К. Ґуд і \\Я. Старс.

Недавно у працях К. Ямазакі та інших авторів вивчалася можливість перенесення теореми Гана про проміжну функцію на випадок відображень зі значеннями у банахових ґратках. Тут були отримані як позитивні результати для сепарабельних і несепарабельних банахових ґраток, що стосується теорем Даукера-Катетова і Майкла, і ґраток $l_{p}$ ($1\leq p<\infty$) і $c_{0}$, що стосується теореми Катетова-Тонґа, так і негативні результати щодо останньої теореми для ґратки $c$.

Ці дослідження ще не завершені і актуально вивчити можливість перенесення теореми Гана про проміжну функцію на відображення зі значеннями у різних впорядкованих топологічних векторних просторах, наприклад, у просторі $C_{p}(T)$ всіх неперервних функцій з топологією поточкової збіжності. У цьому останньому випадку фактично йдеться про отримання теореми про проміжну функцію для нарізно неперервних функцій.

В. Маслюченко і С. Петей у 2015 році знайшли інший аналог теореми Гана про проміжну функцію: для довільних зростаючих функцій $g,h:[a,b]\longrightarrow \mathbb{R}$, для яких $g(x)\leq h(x)$ на $[a,b]$ і $g$ $-$ напівнеперервна зверху, а $h$ $-$ знизу, існує така зростаюча неперервна функція $f:[a,b]\longrightarrow \mathbb{R}$, що $g(x)\leq f(x)\leq h(x)$ на $[a,b]$. Цей результат відкрив нові можливості розвитку теореми Гана, а саме, виникло питання: для яких ще властивостей функцій, крім їх зростання, справджується аналог теореми про проміжну функцію?

Так само цікаво було б з'ясувати: чи є аналоги теореми Гана для многозначних відображень.

Теорема про проміжну функцію застосовується для знаходження рівномірної відстані $d(f,C(X))$ до простору $C(X)$ всіх неперервних функцій $g:X\longrightarrow \mathbb{R}$. Це частково було зроблено ще Г. Ганом для метричного простору $X$. Потім Й. Бен'яміні і Й. Лінденштраусс довели, що $$d(f,C_{b}(X))=\frac{1}{2}||\omega_{f}||,$$ де $X$ $-$ паракомпактний простір, $f:X\longrightarrow \mathbb{R}$ $-$ обмежена функція, $C_{b}(X)$ простір всіх обмежених неперервних функцій $g:X\longrightarrow \mathbb{R}$, $\omega_{f}$ $-$ коливання функції $f$ і $||\cdot||$ $-$ рівномірна норма.

Втім, теорема про проміжну функцію має місце для нормальних просторів, і тому постало природне питання про рівномірну відстань $d(f,C(X))$, де $C(X)$ $-$ простір усіх неперервних функцій $g:X\longrightarrow \mathbb{R}$ для нормального простору $X$.

В теорії функцій у XX столітті з'явилося багато аналогів неперервності $-$ квазінеперервність, ледь неперервність, майже неперервність і т.д. Відносно кожного з цих аналогів неперервності природно постає питання про рівномірну відстань до відповідного функціонального класу, зокрема, для випадку квазінеперервних функцій.





\textbf{Зв’язок з науковими програмами, планами, темами.} Тематика
досліджень пов’язана з науково-дослідними програмами ``Топологічні
аспекти теорії функцій та регулярні оператори на банахових ґратках''
(номер держ. реєстрації -- 0112U002340 ) і ``Різні класи операторів
в абстрактних просторах'' (номер держ. реєстрації -- 0110U001560).

\textbf{Мета і задачі дослідження.}

\emph{Метою} роботи є дослідження можливості знаходження проміжних функцій для різних класів функцій та різних просторів їх задання, знаходження відстаней до різних функціональних класів.

\emph{Задачами дослідження} є:

 - дослідження можливості перенесення результатів Гана на інші типи функцій (функції обмеженої варіації, диференційовні функції);


 - дослідження можливості знаходження проміжних функцій з тих чи інших функціональних класів з фіксованими значеннями;

 - знаходження рівномірної відстані до різних функціональх класів, зокрема, до класу квазінеперервних функцій в точці.




\emph{Об’єктом} досліджень є проміжні функції та рівномірна відстань до різних функціональних класів.

\emph{Предметом} дослідження є аналоги теореми Гана про проміжну функцію, знаходження рівномірної відстані до різних функціональних класів.

\textbf{Методи дослідження.} В дослідженні застосовуються \emph{методи} загальної теорії функцій, загальної топології та теорії наближень.

\textbf{Наукова новизна одержаних результатів}. У дисертацiйнiй
роботi отримано наступні нові наукові результати:

-- досліджено питання про існування проміжної афінної функції для пари функцій $(g,h)$, де $g$~--- вгнута, $h$~--- опукла, та $g(x)\leq h(x)$ на векторному просторі $X$;

 -- доведено існування строго проміжних проміжних кусково лінійної чи нескінченно диференційовної функції з даним значенням для строгої пари Гана $(g,h)$ на відрізку;

 -- доведено існування строго проміжної нескінченно диференційовної функції з даним значенням для строгої пари Гана на замкненому паралелепіпеді в $\mathbb{R}^{n}$;

 -- з допомогою диференційовних розбиттів одиниці побудовані строго проміжні нескінченно диференційовні функції та диференційовні функції на гільбертових та асплундових просторах відповідно;

 -- отримано перші аналоги теореми Гана для многозначних відображень з топологічного простору $X$ в $\mathbb{R}$;


 -- введено поняття нарізної пари Гана, та доведено, що для $T_{1}$-просторів $X$ та $Y$ кожна нарізна пара Гана $(g,h)$ на добутку $X\times Y$ має проміжну нарізно неперервну функцію тоді і тільки тоді, коли добуток $X\times Y$ з хрест-топологією є нормальним;


-- з допомогою теореми Гана про проміжну функцію розв`язана нульова обернена задача з теорії наближень;

-- доведено, що для нормального простору $X$ рівномірна відстань від функції $f$ до множини $C(X)$ всіх неперервних функцій дорівнює половині рівномірної норми коливання $\omega_{f}$ функції $f$, що є розвитком результату Бен'яміні-Лінденштраусса;

-- з допомогою поняття граничної множини знайдено відстань до простору квазінеперервних в неізольованій точці $x_{0}$ функцій, заданих на топологічному просторі $X$ з першою аксіомою зліченності для обмеженої функції $f$ з множиною точок розриву $D(f)=\{x_{0}\}$ або ${\O}$.


\textbf{Наукове та практичне значення досліджень.} Дослідження
носять теоретичний характер. Їх результати можуть бути використані в теорії функцій, зокрема, теорії наближень і в функціональному аналізі.


\textbf{Особистий внесок здобувача.} Всі результати, наведені в
дисертації, отримані здобувачем особисто. Постановки задач і
вказівки щодо вибору методів досліджень належать науковому керівнику
В.К.~Маслюченку. О.В.~Маслюченко вказав, що при побудові строго проміжної диференційовної функції можна використати теорему Даукера-Катетова,
В.В. Конаровський порадив при побудові проміжної функцій обмеженої варіації використати прийом мінімізації. Г. Волошин брала участь в обговоренні результатів статті [5] і допомогала при її оформленні.

%, а O.І.~Філіпчук -- у обговоренні результатів праці~\cite{MMF_TopolAppl}.



\textbf{Апробацiя результатiв дисертацiї.} Результати дисертації
були апробовані на таких конференціях, школах і семінарах:


 -- ``IV Міжнародна Ганська конференція'' в
 Чернівцях;

 -- конференція, присвячена 100-річчю від дня народження К.М. Фішмана та М.К. Фаге;


 -- конференція пам'яті Стефана Банаха у Львові;

 -- міжнародна конференця "Теорія наближення функцій та її застосування" присвячена 75-річчю з дня народження члена-кореспондента НАН України, професора О.І. Степанця у Слов'янську;


  -- літня школа з еволюційного обчислення в оптимізації та дата майнингу в Ясах, Румунія;

  -- ``Комплексний аналіз, теорія потенціалу та її застосування''  у Києві;


  -- міжнародна конференція до 120-ліття з дня народження Казимира Куратовського у Львові;

   -- Всеукраїнські  наукові конференції ``Сучасні проблеми теорії ймовірностей та математичного аналізу''
  у Ворохті;

  -- на XII  Літній школі ``Алгебра, топологія і аналіз'' в Колочаві;

 -- міжвузівський науковий семінар "Прикладні задачі та ІТ-технології", присвячений 100-річчю з дня народження професора Василя Павловича Рубаника і 55-річчю кафедри прикладної математики та інформаційних технологій.

 Крім того, вони
неодноразово доповідалися на наукових семінарах кафедри
математичного аналізу Чернівецького національного університету імені
Юрія Федьковича (керівник -- проф. В.К.~Маслюченко) та на семінарі
факультету математики та інформатики Чернівецького національного
університету імені Юрія Федьковича (керівник -- проф. І.М.~Черевко).




\textbf{Публiкацiї.} За результатами дисертаційних досліджень
опубліковано 20 наукових праць, з них 6 статтей у наукових фахових
виданнях з математики і 14~-- у матеріалах і тезах конференцій. Серед статтей дві опубліковані у виданнях, що входять до міжнародних науково-метричних баз.



\textbf{Структура та обсяг роботи.} Дисертація складається зі
вступу, п'яти розділів, висновків, списку використаних джерел, що
містить 109 найменувань на 9 сторінках та списку термінів та умовних
позначень. Повний обсяг роботи -- 111 сторінoк.

\emph{Здобувач висловлює щиру подяку науковому керівнику професору Маслюченку В.К. за терпіння, розуміння, підтримку і допомогу в роботі над дисертацією.}

